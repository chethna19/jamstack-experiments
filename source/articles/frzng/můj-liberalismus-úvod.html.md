---
title: 'Můj liberalismus: Úvod'
date: 2018-03-19
---
První příspěvek na osobní blog je vždy menším rituálem a osobní úlevou z toho, že už to konečně přišlo a celý svět mně teď padne k nohám. O nic menšího mi samozřejmě nejde. Nicméně pokud se tak nestane, půjdu s klidem dál bez jakékoli jizvy nebo šrámu. Radost ze sdílení a souboje myšlenek mám vždy největší v okruhu svých nejbližších a tak už to asi vždy zůstane.

Toto nové místo pro svůj blog bych chtěl otevřít sérií příspěvků o vývoji svého názoru na _organizaci společnosti, úlohu jednotlivce i skupin v ní_ a toho, co vůbec znamená svoboda nebo demokracie. Tedy poměrně závažná a hluboká témata.

Mám snad ale nějakou autoritu vyjadřovat se k nim? Bohužel ne. Tuto autoritu ale postrádám u drtivé většiny viditelných účastníků veřejné diskuze. Minimálně v České republice je tento stav přímo do očí bijící, ovšem svět jako celek zdá se není o moc pozadu. Problém nevidím ani ne tak v neodbornosti jako v zaslepenosti ideologií, která převládla a všemu udává nepřiměřenou dávku nevyhnutelnosti a „pravdy“. Důsledkem toho je neuvěřitelné pohrdání člověkem i jeho prostředím za účelem zachování pravdy nebo moci (podle povahy aktérů). Takhle by asi svobodný svět charakterizován být neměl.

Nakonec k otázkám nám všem společným se může vyjádřit i neodborník, dítě s hlavou nezamlženou světem dospělých, člověk na mezníku života strhaný fyzickou prací pro ostatní, účetní na vrcholu své kariéry při práci na druhé straně planety pro nadnárodní konzultantskou společnost nebo výkonný ředitel podniku se stovkami zaměstnanců. Ani jeden z nich na této půdě není odborník, ani jeden z nich nemá dost široký přehled o souvislostech fungování lidské společnost, protože všichni se na ni dívají velmi úzce. Tedy hlavně pokud k tomu neudáváme víc než jen jejich současnou pozici.

Popisem posunů ve svém názoru a jejich zdůvodněním bych dal rád příležitost těm, co již zaujali pevné pozice, aby se zastavili, rozhlédli, možná i opravdu svobodně vstali a ne pouze čekali až nějaká imaginární nepřátelská masa na druhé straně zaútočí a dá tak příležitost k protiútoku. Mohlo by se jednat i o příležitost pro ty, kteří se diskusím na podobná témata vyhýbají, že nemusí být úplně od věci se jimi zabývat i jindy, než když teče do bot. Také bych chtěl ukázat, že posun může znamenat zachování konzistence a uznání chyby – dnes tak často rozdělované situace. V neposlední řadě budu vděčný za jakékoli reakce.
